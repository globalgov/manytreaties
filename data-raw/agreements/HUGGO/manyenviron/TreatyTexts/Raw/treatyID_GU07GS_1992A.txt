                            Угода
       між Урядами України, Азербайджанської Республіки та
         Ісламської Республіки Іран про співробітництво в
             галузі нафтової і газової промисловості


     Уряди України,  Азербайджанської  Республіки  та   Ісламської
Республіки Іран, далі - Договірні Сторони,
     маючи наміри розвивати свої відносини  в  різних  галузях  на
основі принципів суверенної рівності та взаємної користі,
     керуючись загальновизнаними нормами і принципами міжнародного
права,
     виходячи з  необхідності  в  нових  умовах  сприяти  розвитку
нафтової та газової промисловості кожної з Договірних Сторін,
     будучи впевнені в тому,  що співробітництво в цій галузі буде
сприяти підвищенню добробуту їх народів,
     домовились про таке:

                             Стаття 1

     Договірні Сторони співпрацюватимуть на  дво-  і  тристоронній
основі між собою в галузі нафтової та газової промисловості.

                             Стаття 2

     З метою  задоволення  потреб  Азербайджанської  Республіки  і
України в нафті та газі та забезпечення  можливостей  для  їхнього
транспортування  до  інших  країн,  які не є сторонами цієї Угоди,
Договірні  Сторони  утворять  спільний  міждержавний  комітет  для
розгляду конкретних проектів.

                             Стаття 3

     Договірні Сторони  співпрацюватимуть між собою в різних видах
діяльності, таких як буріння свердловин нафти і газу, облаштування
родовищ,   постачання   матеріалів   і  обладнання  для  нафто-  і
газовидобувних об'єктів.
     Процедури і  деталі  такого співробітництва узгоджуватимуться
між Договірними Сторонами додатково.

                             Стаття 4

     Договірні Сторони з метою  виконання  положень,  передбачених
статтею 2 цієї Угоди, створять спільне підприємство.

                             Стаття 5

     З метою  задоволення  потреб  Азербайджанської  Республіки  і
України в поставках  газу  Договірними  Сторонами  будуть  спільно
використовуватися  існуючі  газотранспортні  системи.  Вони  також
використовуватимуться для постачання  газу  до  країн,  які  не  є
сторонами цієї Угоди, за узгодженням Ісламською Республікою Іран.

                             Стаття 6

     Договірні Сторони   проводитимуть  регулярні  консультації  з
питань виконання цієї Угоди.

                             Стаття 7

     Всі технічні  та   фінансові   питання,   що   пов'язані   із
здійсненням цієї Угоди, регулюватимуться відповідними протоколами,
які є невід'ємною їх частиною.

                             Стаття 8

     Ця Угода набуває чинності з моменту її підписання.

     Вчинено в м.  Баку 7 січня 1992 року в чотирьох  примірниках,
кожний  українською,  російською,  азербайджанською мовами і мовою
фарсі, при цьому всі тексти мають однакову чинність.

За Уряд             
України
(підпис)
К. Масик

За Уряд                       
Азербайджанської
Республіки
(підпис)
Г. Гасанов

За Уряд
Ісламської
Республіки Іран
(підпис)
Г. Ага-Заде
