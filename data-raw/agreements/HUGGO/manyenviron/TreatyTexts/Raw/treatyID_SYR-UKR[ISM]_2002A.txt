Угода
між Державним комітетом України по водному
господарству та Міністерством Іригації Сирійської
Арабської Республіки про співробітництво у галузі водного
господарства
Дата підписання: 21.04.2002 р.
Дата набуття чинності: 25.06.2003 р.
Державний Комітет України по водному господарству та
Міністерство Іригації Сирійської Арабської Республіки, які надалі
іменуються "Сторони",
прагнучи розвивати співробітництво між двома країнами в
галузі водного господарства на основі рівності та взаємної поваги,
виходячи з переконання, що співробітництво у галузі водного
господарства сприятиме поглибленню взаєморозуміння між народами
двох країн,
домовились про наступне:
Стаття 1
Сторони, керуючись принципами рівноправності, взаємної вигоди
та зацікавленості, сприятимуть розвитку співробітництва в галузі
водного господарства між двома державами у відповідності до
чинного законодавства держав Сторін.
Стаття 2
Співробітництво, зазначене в Статті 1 цієї Угоди,
здійснюватиметься на основі міжнародних тендерів у таких сферах:
- дослідження, проектування, будівництво та експлуатація
водогосподарських комплексів, гідротехнічних споруд, водосховищ та
меліоративних систем;
- проектування і буріння свердловин на воду, включаючи
освоєння та оцінку водоносних пластів;
- проектування і будівництво систем краплинного зрошування
виноградників, садів тощо, виготовлення і постачання необхідного
устаткування, вузлів та запасних частин;
- модернізація каналів, гідротехнічних споруд, насосних
станцій;
- моделювання та дослідження гідротехнічних споруд;
- виготовлення гідротехнічних конструкцій, поліетиленових
труб, водонапірних башт, водозапірної арматури, насосно-силового
обладнання та спеціальної меліоративної техніки;
- обмін науково-технічною інформацією;
- "ноу-хау" та підготовка технічного персоналу в галузі
водного господарства в учбових закладах України та Сирії.
Сторони заохочуватимуть державні та приватні організації з
метою участі у зазначених напрямках співробітництва.
Стаття 3
Сторони визначатимуть конкретні форми технічного
співробітництва на основі окремих домовленостей та контрактів, а
також через створення спільних підприємств.
Стаття 4
Сторони розроблять конкретну програму заходів з метою
реалізації положень цієї Угоди.
Стаття 5
Ця Угода укладається строком на п'ять років та її дія буде
продовжуватися на наступні аналогічні періоди, якщо жодна з Сторін
письмово не повідомить іншу Сторону про свій намір припинити дію
цієї Угоди за шість місяців до закінчення строку її дії.
Стаття 6
Ця Угода є документом про порозуміння між Сторонами і набуває
чинності після її затвердження компетентними органами обох держав.
Вчинено в м. Дамаск 21 квітня 2002 року в двох примірниках,
кожний українською, арабською та англійською мовами. У разі
виникнення розбіжностей щодо тлумачення положень цієї Угоди текст
англійською мовою матиме переважну силу.
За Українську Сторону За Сирійську Сторону
